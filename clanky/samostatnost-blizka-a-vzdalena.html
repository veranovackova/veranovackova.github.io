<!DOCTYPE html>
<html lang="cs-cz">
    <head>
        <meta charset="UTF-8">
      	<meta name="viewport" content="width=device-width,minimum-scale=1,initial-scale=1">
        <title>Samostatnost blízká a vzdálená - Věra Nováčková</title>
        <link rel="stylesheet" href="../files/style.css" type="text/css">
    </head>
    <body>
        <header>
            <a href="../index.html">
                <img src="../files/logo.svg" alt="Logo" width="105" height="138">
            </a>
            <nav>
                  <ul>
                    <li><a href="../index.html">Úvod</a></li>
                    <li><a href="../sluzby.html">Služby</a></li>
                    <li class="select"><a href="../clanky.html">Články</a></li>
                    <li><a href="../o-mne.html">O mně</a></li>
                    <li><a href="../kontakt.html">Kontakt</a></li> 
                </ul>
            </nav>
        </header>
        <main>
            <div class="content column__justify-sBetween previewSection--title">
            	<h1>Samostatnost blízká a vzdálená</h1>
            	<p class="textMore">Srpen 2022</p>                                                 
            </div>
            
            </dl>
            <article>
            <section>
            <p>
V noci byla průtrž mračen. Lilo jako z konve, proudy vody se valily po silnici. Ráno skládám prádlo a hromádku jdu uklidit rovnou do skříně. V pokoji, na kraji zorného pole zaznamenám něco špatně. Na stropě je mokrý flek. A vedle další. A ještě jeden. Sakra. Problém. 
            </p> 
            <p>
Když se stane něco s domem, tak to mám zařazeno jako hořák. Katastrofa, něco je špatně se střechou. Musím to zkontrolovat. Chtěla jsem vařit. Marek si chtěl probrat bitcoinovou strategii...Vše odkládám na později. Tohle je průšvih.
            </p> 
            <p>
Odklápím půdní skládací schodiště a vyvalí se na mě prach. Lezu na půdu, abych situaci zmapovala. Na podlaze leží zbytky zateplení. Je to tak 15 let, co jsme na půdu dali s bývalým manželem vatu. Nášlapné plochy jsme nezrealizovali a tak se musí chodit po vatě. Na používaných místech je sešlapaná už jenom na několik centimetrů. Místy už je daná stranou. V poničení vaty nám významně pomohla kuna. Naše půda pro ni byla strategickým místem, pohodlí pro rodinku a u sousedky slepice s vajíčky.  
            </p> 
            <p>
Místa dopadu vody do vaty jsou zřejmé, ale kudy to protéklo? Odklízím nacucanou vatu a při prvním hrábnutí do zaprášené vaty se rozkašlu a tak využívám respirátoru z covidových zásob. Všude se víří prach a drobné částečky z vaty. Fakt to kouše.  
            </p> 
            <p>
Po několika naplněných pytlích poničené zaprášené vaty odkrývám mokré fleky na podlaze. Ale kudy to teklo? Mapuji trámy a latě. Už svítí sluníčko, tak rychle usychají. Nacházím ty navlhlé, odhaduji cestu, kudy voda tekla a nafocuji pro opraváře. Dcera opatrně nakukuje, jestli může nějak pomoct. Dostává úkol donést velké nádoby pro případ dalšího deště. Jak zabránit, aby při případné průtrži voda po trámech stékala a nasměrovat ji do připravených nádob, radí kamarád. Fakt už docela nemůžu. Kouše mě snad celé tělo a ztrácím balanc na žebříku.  
            </p> 
            <p>
„Potřebuju na záchod“, dozvídám se od Marka. Znamená to, že potřebuje projít po chodbě, na které přistály nánosy prachu usazené na stropní schodiště. A dostat se do koupelny.
<br>„To teď nejde. Musíš to vydržet.“ A těžce narážím. 
<br>„To teda nemůžu. To, co děláš ty, se může odložit. Že potřebuju na záchod se odložit nedá“.  
            </p> 
            <p>
A pak se to strhlo. Jakoby se potkaly dvě malé děti. To moje unavené, naštvané, které kouše celé tělo a to Markovo s naléhavou potřebou. 
<br>Nevím, jaké přesně věty padly, ale rozumu a ohleduplnosti tam bylo pomálu. Možná o kousek dřív se uklidním já, ale rychle zajistit podmínky takové, aby si Marek mohl v klidu a čistotě projít svým rituálem mytí, nedokážu. I on se uklidní a zvládne ještě vydržet.  
            </p> 
            <p>
Urychleně dokončuji zabezpečení proti eventuální další průtrži a vytírám chodbu. 
<br>„Už můžeš, Marku“, hlásím po půl hodině a za další půl hodiny jsem i já ve sprše.  
            </p> 
            <p>
Pak se s Markem sejdeme. Oba nás to mrzí. Pokouším se vysvětlit. „Víš, Marku, když se stane něco na domě, tak je to pro mě jako bych hasila požár a ty jsi za mnou přišel s požadavkem, který jsem neměla kapacitu řešit.“
<br>„Mě zase naštvalo, že jsem přišel se stížností a ty jsi jí nevěnovala vůbec žádnou pozornost“. 
            </p> 
            <p>
Vysvětluji, že pro mě to bylo takto urgentní, protože trámy rychle zasychaly a později by nebylo možné zmapovat, kudy voda tekla. „Aha, to mě nenapadlo, že to je takhle urgentní. Bral jsem to jako křivdu, že se věnuješ něčemu, co se dá dělat i později, protože teď neprší“.  
            </p> 
            <p>
Včera byl kultivovaným obchodníkem, který sjednal organizačně i technicky složitý obchod bitcoinů. Byla jsem u toho, dělala jsem mu taxikáře a zvládl to bravurně, bez mojí pomoci. 
<br>A dnes se dostal do situace, kdy si neuměl poradit se špinavou podlahou. „Jak jsem byl naštvaný, že mi křivdíš, tak mě vůbec nenapadlo, že bych tu špinavou podlahu mohl přejít v bačkorách a pak si je sundat.“
            </p> 
            <p>
Věřím v Markovy schopnosti a dovednost být svébytným dospělým a už se mi dostávají i důkazy. A pak se stane něco, kdy přistanu na tvrdou zem a uvědomím si, jak pořád ještě daleko k plné samostatnosti Marek má. Zvládneme to?   
            </p> 
             <p>
...A to jsem si chtěla upéct borůvkový koláč.
            </p> 
            
            
           </section>
           	<article class="content">
				</article>
		<p align="right"><a href="../clanky.html">Archiv článků</a></p>
                       </article>
           	<br>
        </main>
      <footer>
		<p>&#169; Ing. Věra Nováčková, 2019</p>
        <a href="../clanky/jiny-web.html"><span class="like--h3">Máme jiný web, protože i my jsme "jiní"</a><br>
		</footer>
    </body>
</html>
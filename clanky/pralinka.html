<!DOCTYPE html>
<html lang="cs-cz">
    <head>
        <meta charset="UTF-8">
      	<meta name="viewport" content="width=device-width,minimum-scale=1,initial-scale=1">
        <title>Aby společný čas byl prima - Věra Nováčková</title>
        <link rel="stylesheet" href="../files/style.css" type="text/css">
    </head>
    <body>
        <header>
            <a href="../index.html">
                <img src="../files/logo.svg" alt="Logo" width="105" height="138">
            </a>
            <nav>
                  <ul>
                    <li><a href="../index.html">Úvod</a></li>
                    <li><a href="../sluzby.html">Služby</a></li>
                    <li class="select"><a href="../clanky.html">Články</a></li>
                    <li><a href="../o-mne.html">O mně</a></li>
                    <li><a href="../kontakt.html">Kontakt</a></li> 
                </ul>
            </nav>
        </header>
        <main>
            <div class="content column__justify-sBetween previewSection--title">
            	<h1>Meditace s pralinkou</h1>
            	<p class="textMore">Prosinec 2019</p>                                                 
            </div>
            
            </dl>
            <article>
            <section> 
            <p>
            </p>
              <section>
                <p>Ze sáčku vyndám malou bílou kuličku. Kochám se pohledem na smetanově bílý marcipán, který je jemně posypán drobnými drtky pistácií. Prohlížím ji i z druhé strany. Je krásně souměrná. Jenom na spodku má drobnou plošinku, aby se nekutálela z tácku. Věnuji ještě jeden pohled zeleným kouskům pistácií, které jsou tak akorát velké, aby chuť byla cítit, ale nezasekávaly se do zubů.</p>
                <p>Jemně se zakusuji a přední zuby se mi pomalu propadají různě pevnými vrstvami. Po sametovém obalu následuje krémová vrstva nugátu, proložená pevnější, ani nevím vlastně z čeho. Rty se dotýkám nadýchaného kabátku. Zuby se mi zaseknou o pevné jádro z marcipánu, které pod jemným tlakem praská a ukousnuté sousto mi volně přistává na jazyku. Nechávám ho volně ležet v ústech a prohlížím si řez pralinkou. </p>
                <p> Obdivuji, jak se kousnutím jednotlivé vrstvy prolnuly, jak moje zuby zdeformovaly dokonalost kuličky, jak se bílá smetanová hmota mísí s tmavším nugátem. Čokoláda se na jazyku rozplývá a rozlévá se do dalších pohárků. Chci ještě sledovat tohle plynutí, ale nedá mi to a sousto na jazyku převalím, to vyvolá lavinu sladkosti po celém jazyku. Instinktivně polknu a sladká chuť se posouvá po celém hrdlu. Teda. Ještě! Druhá půlka pralinky mizí v mých ústech a tentokrát už vím, co mám čekat, ale i opakování je úžasné. Hebkost rozpouštěného nugátu, pevné jádro marcipánu a cosi mezi tím, mlaskavé, hladké, sladké. </p>
                <p> To jsou okamžiky, kdy cítím uvnitř mojí hrudi teplo a na tvář mi najíždí přihlouplý úsměv. Probouzí se hlava a – „Je to jenom bonbon a způsobil mi tolik prožitku. Sakra, nejsem závislá na jídle? Ne, buď v klidu. “</p>
                <p> Těší mě, že tohle dokážu vnímat. Že si dovolím zastavit a všechny svoje smysly zaměřit na prožitek. Na ten moment, který se už nikdy nebude opakovat a téměř určitě bude později zakryt jinými. Pro tuhle chvíli to není důležité. Pro moje minuty ... s pralinkou. </p>
                             <br>
           </section>
           </article>
            
        </main>
        <footer>
            <p>&#169; Ing. Věra Nováčková, 2019</p>
            <p>Autor technického řešení má diagnózu Aspergerův syndrom</p>
        </footer>
    </body>
</html>
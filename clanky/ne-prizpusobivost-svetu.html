<!DOCTYPE html>
<html lang="cs-cz">
    <head>
        <meta charset="UTF-8">
      	<meta name="viewport" content="width=device-width,minimum-scale=1,initial-scale=1">
        <title>Ne-přizpůsobivost světu a jak se s ní žije - Věra Nováčková</title>
        <link rel="stylesheet" href="../files/style.css" type="text/css">
    </head>
    <body>
        <header>
            <a href="../index.html">
                <img src="../files/logo.svg" alt="Logo" width="105" height="138">
            </a>
            <nav>
                  <ul>
                    <li><a href="../index.html">Úvod</a></li>
                    <li><a href="../sluzby.html">Služby</a></li>
                    <li class="select"><a href="../clanky.html">Články</a></li>
                    <li><a href="../o-mne.html">O mně</a></li>
                    <li><a href="../kontakt.html">Kontakt</a></li> 
                </ul>
            </nav>
        </header>
        <main>
            <div class="content column__justify-sBetween previewSection--title">
            	<h1>Ne-přizpůsobivost světu a jak se s ní žije</h1>
            	<p class="textMore">Leden 2023</p>                                                 
            </div>
            
            </dl>
            <article>
            <section> 
            
             <p>
             Marek je v čekacím módu. Stojí za dveřmi mého pokoje, na který jsme společně nalepili připomínku „Noční klid 1-6 h. Mámu nebudit“. Celá jeho bytost čeká. Rázuje po chodbě a jako by byla všechna jeho pozornost opřená o dveře do mého pokoje, kdy se otevřou. A když to nemůže zvládnout, tak nakoukne, otevře … Samozřejmě že v tomhle se spát nedá. 
             </p>
             <p>
             A tak se přizpůsobím a vstanu. Stejně jsem chtěla už brzo vstávat, tak vylezu o kousek dřív. Co už, to vydržím. No, jenže další den to je zase. Pak další den ve tři v noci: „Nebude vadit, když si upeču pizzu? Jsi chtěla něco vařit, tak abych ti nerozbil tvé plány“. Dobře, trénuje ohleduplnost a zajímá se o mě. 
             <br>A pak přijde, když vychází sluníčko. „Maminko, pojď se podívat, takové nebe jsi ještě nikdy neviděla“. Dobře, snaží se o jakousi přátelskou rovinu. Nevstanu, nechám ho o tom vyprávět a tím se trochu naplní jeho potřeba kontaktu. 
             <br>Další den v šest: „Maminko, já se omlouvám, že jsem tak bouchal v kuchyni, nešly mi vytáhnout plechy, abych si upekl pizzu. Nebudil jsem tě tím?“ Boucháním plechů jenom trochu, ale tímhle vtrhnutím do pokoje jsi mě probudil úplně. .. 
             </p>
             <p>
             No a pak se jednoho dne rozčílím. Přeteče poslední kapka. Vmetu mu, že jestli mě bude takhle pořád budit, tak se bude muset odstěhovat. V tu chvíli je pro mě nepřítelem, rušitelem a vynadám mu. A to je pro něj těžko pochopitelné. Vkládá se do toho zase další věc, tentokrát z oblasti autismu a to, že vidí věci černobíle. Buď mě máš ráda nebo nemáš. Bud je to jednička nebo nula, abych vzala přirovnání z informatiky. 
             </p>
             <p>
             Takhle to nechci. Se svým synem jsem ráda. To na mě dolehla únava, a proto jsem více emočně citlivá. Postarat se o sebe a svůj spánek je úplný základ. Po opakovaném buzení jako by moje hlava jela jenom z poloviny procent. Pověsila jsem si tu bundu? Kde jsem nechala telefon? Snižuje se moje pozornost a mátožně se pohybuji ve snaze udělat alespoň nutné věci. 
             </p>
             <p>
             Možná takhle nějak se cítil Marek, když jsem po něm chtěla vstávat do školy a nebyl dostatečně vyspalý. Taky byl mátohou, které jsem dala nějaký pokyn, protože se zdálo, že na všechny předchozí dohody zapomněl. 
             </p>
             <p>
             „A jak jste na tom se vstáváním?“, ptala se mě kdysi paní doktorka, ke které jsme na nácviky s malým Markem chodili několik let. A dodala: „Tyhle děti špatně snáší změnu polohy. Jejich nervovému systému dlouho trvá, než se přizpůsobí změně na vertikální polohu ráno a večer taky s usínáním, to je zase další změna“.  
             </p>
             <p>
             Uklidnit se, aby mohl usnout, to bylo vždycky složité. „Já potřebuju pořád něco dělat a pak sebou plácnout do postele a hned usnout“, doplňuje Marek jako už dospělý.
             </p>
             <p>
             Téma spaní je pořád pro nás aktuální. Poslední dva roky je navíc doplněné o neustálý posun času Markova dne oproti času ostatních. Každý den o kousek posune vstávání a o kousek později jde spát. Ve výsledku není možné odhadnout, kdy bude vstávat a kdy zhruba půjde spát. Když je vzhůru, tak se mu věnuji a vymýšlíme spolu nějaké výpravy. A když spí, tak si dělám svojí práci. 
             </p>
             <p>
             Zhruba s měsíčním intervalem ale nastává období, kdy Markův den je situován převážně do noční doby. Předevčírem vstával asi v pět odpoledne a ke spánku se uložil k ránu. Včera vstával zhruba v šest večer a noční šumování ustalo až s rozbřeskem. Tenhle posun způsobuje, že každý měsíc máme několik dní, kdy Markovo odpoledne s největší aktivitou spadá na noční čas a dobu mého spánku. Snaží se být ohleduplný a co nejvíce tiše, ale taky potřebuje nějakou energii vydat, aby se mu spát chtělo.
             </p>
             <p>
             Dneska přišel s omluvou: „Promiň, že tě maminko budím, ale to ti opravdu musím povědět. Našel jsem bydlení, které jsem si vysnil.“ 
<br>„Aha, to mi pověz.“
<br>„Na jednom webu nabízejí bydlení v bunkru.“
             </p>
             <p>
             Bunkr, je ideální bydlení, které si můj syn vysnil už jako malý. S přívodem vzduchu s filtrací. Bez oken. Stálé prostředí, stejná teplota, stejné světlo, žádní brouci a žádné nevyzpytatelné zvuky zvenčí. Přesnost podle nastavení přizpůsobená potřebám obyvatele.
             </p>
             <p>
             Zářil. Tam se musíme podívat. 
             <br>.. Přeji odpočinkovou sobotu :)
             </p>
                              
          </section>
           	<article class="content">
				</article>
		<p align="right"><a href="../clanky.html">Archiv článků</a></p>
                       </article>
           	<br>
        </main>
      <footer>
		<p>&#169; Ing. Věra Nováčková, 2019</p>
        <a href="../clanky/jiny-web.html"><span class="like--h3">Máme jiný web, protože i my jsme "jiní"</a><br>
		</footer>
    </body>
</html>